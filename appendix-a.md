# เกี่ยวกับหนังสือเล่มนี้

ตุลาคมปี 2016 ด้วยการชักนำของเพื่อนคนหนึ่งจึงได้มีโอกาสไปสอนเขียนโปรแกรมบน dev board ที่โรงเรียนแถวจังหวัดนครนายก \( ต้องขอบคุณเพื่อนท่านนั้น รวมทั้งน้องๆกลุ่มหนึ่งที่อาสาช่วยสอน \) ทำให้ได้พบว่าแม้จะยากอยู่บ้าง น่าเบื่อสักหน่อย เพราะเด็กๆใช้งานคอมพิวเตอร์ไม่คล่อง ไม่ค่อยได้ภาษาอังกฤษและแน่นอนไม่ถนัดคณิตศาสตร์ ทั้งที่ด้วยความไม่พร้อม ความขาดประสบการณ์ด้านการสอนของเราเอง บวกกับระยะเวลาจำกัด เราสร้างโค้ดตัวอย่างเป็นเวิร์คช็อบขึ้นมาให้รันดูการทำงาน แล้วจึงอธิบาย syntax ทีหลัง แต่เมื่อเด็กๆเห็นผลว่าโปรแกรมที่พวกเขาเขียน \( แม้จะตามโค้ดตัวอย่าง \) สามารถทำอะไรได้บ้าง พวกเขาเริ่มมีคำถามและจินตนาการมากมาย ว่าอยากแก้ไขตรงไหน น่าจะเพิ่มเติมอะไร  ในชั่วโมงท้ายๆ หลายคนเข้าใจได้รวดเร็วกว่าที่เราคิดสามารถแก้ไขบางส่วนได้เอง โดยมีพี่ๆคอยช่วยไกด์ โครงการสอนเดือนตุลาคมที่ทุลักทุเลอยู่บ้างก็จบลงด้วยดี เด็กๆสนุกมาก รวมถึงพวกเราเองด้วย แต่เมื่อเรามองย้อนกลับไปก็มีเรื่องน่าปรับปรุงขนานใหญ่ทีเดียว แน่นอนหนังสือเล่มนี้เป็นหนึ่งในนั้น ตอนนั้นเราทำเอกสารการสอนเองเพราะจะ copy ของคนอื่นมาใช้ก็กระไรอยู่และมี workshop GPIO ซึ่งก็ไม่เหมือนคนอื่นอีก แต่เวลามีจำกัดเราค่อนข้างรีบร้อนเอกสารคู่มือที่ใช้สอนจึงไม่ค่อยเป็นรูปเป็นร่างที่ดีนัก จึงมีความตั้งใจที่จะทำหนังสือคู่มือเล่มนี้ขึ้น เพื่อเป็นคู่มือในการสอนที่ดีขึ้นในครั้งถัดไปและเป็นไกด์นำทางหากใครสักคนอยากจะเรียนรู้ต่อไปด้วยตนเอง เราคิดว่าถ้าเราเก็บไว้ดูเองคงไม่เกิดประโยชน์นัก การเผยแพร่ออนไลน์น่าจะเป็นประโยชน์แก่ผู้อื่นด้วย

